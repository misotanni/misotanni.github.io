---
title: la fancu ke curve ciste
---

> *i prali fi lo ka pilno lo se gerna poi xamgu se zbasu kei fa lo du'u lo frili snici'e pe gy cu rinka tu'a so'i smucfu ente'ori*
>
> â€” sei la pi'er simon laplas cu cusku

---

# fi'i

ni'o ui friti tu'a ti noi kibystu pe la fancu ke curve ciste ku goi fy jy sy

## fy jy sy mo

ni'o la **fancu ke curve ciste** ku noi zoi gy **Functional Just System** gy e lu **fy jy sy** li'u glico cmene cu cnino ciste te pi'o tu'a lo **cuvyto'aci'e** zgike
i cumki fa lo nu pilno lo zgisnici'e poi panra lo fadni ciste ku'o lo ka sepli skicu ro cuvyto'aci'e
i te zu'e bo zmadu lo'e drata ciste ne mu'u zo'e pe la xelmxolts elis ge'u e zo'e pe la ben djonston lo ka melbi je finkai je frili
i fy jy sy traji lo ka mi jgira kei fo lo'i se ke snada co finti ke'e be mi be'o poi srana lo cmato'aku'e zgike

ni'o la fancu ke curve ciste ku zo'u tu'e

- i jai tadji lo nu **fanva** fi lo parbi pe lo cuvyto'aci'e lo zgike bangu poi jai se jimpe ro zgipre ku'o no'u lo zgisnici'e ge'u soi vo'i
- i lo ka cilre lo nu tcidu je ciska do'e cu **tcetce frili** i je fy jy sy mutce zmadu lo cuvyto'aci'e snici'e poi drata vau lo ka sampu
- i nibli lo nu ro sinxa e ro sance cu **pavysmu** i je ro tonga cu se sinxa pa da
- i jai tadji lo nu ciska lu'e **lo cuvyto'aci'e be li ci'i** e nai lo jai se xusra i ja'e bo **zmadu** lo drata lo ka skicu se pi'o ce'u xo kau tonga
- i **cimni** lo ka lo ce'u sinxa cu satci i ja'e bo ro tonga cu se sinxa lo traji
- i jicmu fa lo **algoritma** be ve pu'e ro da i ja'e bo mapti lo nu skami zgifi'i i je ka'e zmiku se cau lo nu morji cilre ja zvafa'i lo datni i to ti noi urli cu sitna so'o tutci be lo nu kanji dy toi

tu'u

**ni'o fy jy sy ba mo do**

## lo cuvyto'aci'e cu mo

ni'o do kucli di'u i jo o'i do ca tcidu lo tolmapti la'a

ni'o so'e zgike poi cabna cu se jicmu lo togyci'e poi se cmene lu **dunto'aci'e li pa re** li'u e sa'u zo **dunto'aci'e**
i dy jai nu dunli fendi lo togyku'e be li re lo pa re da
i lo **cuvyto'aci'e** goi **cy ty** cu mutce drata lo bi'u nai fadni togyci'e
i lo tonga jicmu be cy ty cu jai se jdice fai tu'a lo rarna jinzi be lo sance
i cy ty na so'i roi jai se pilno lo fadni zgike
i to'e ki'u nai bo vajni lo zgike ente'ori
i ki'u bo cy ty fadni fi ge lo kulnu poi purci ku'o gi lo te ritli be fi lo nu zgipli kei gi'e di'i ve finti lo zgike poi nalfadni
i to li'a na ra'asku fu lo du'u melbi toi

ni'o sarcu fa lo nu djuno je jimpe fi cy ty e so'u lo zgike ente'ori fe so'o da kei lo nu certu binxo tu'a fy jy sy
i su'a do zenba lo ka jimpe fi lo sidbo be cy ty kei na a lo ka sutra jijnu fi fy jy sy

ni'o lo ka frili ke binxo co slabu cy ty cu te mapti fi la'o gy [Just Intonation Explained](https://www.kylegann.com/tuning.html) gy fi'e la kail gan

## ma ni fy jy sy frili

ni'o ro da poi cuvyto'aci'e zgiselfi'i zo'u la'e do'e lu'u noi javni ze moi cu banzu lo nu snici'a da do'e fy jy sy
i ja'a ze po'o mei
i tu'e

1. i ro lo zgika'usni joi lo togystika poi fadni cu se skicu fo tu'a lo cistrpitagora i me'o py bi fa'u me'o py mu cu sinxa lo togyku'e pe li re fi'u fa'u li ci fi'u re

2. i lo ro togyku'e poi frinu fe ja fi su'o dilcysle poi zmadu li ci ku'o ne mu'u li mu ce li ze cu se ke steci fancu fi lo jibni poi se cistrpitagora kei lo fy jy sy ralju algoritma i a bu kanji tu'a lo sampu je simsa be lo dilcysle banzu i lo ve vimcu be ri bei lo dilcysle cu srana lo pa togystika pe dy i lu'e dy sinxa lo togystika

3. i lo fy jy sy togystika cu jmina i jo galfi lo jibni poi se cistrpitagora ku'o lo togyku'e pe lo dilcysle i i lo nu jmina fa'u vimcu na srana lo nu zenba fa'u jdika lo ni gapru i ja'a go'i lo nu galto'a fa'u dzito'a

4. i lo togystika poi pluja cu se sinxa lo pilji be lo galto'a be'o jo'u lo pilji be lo dzito'a i mu'a li ma'u mu cu se kurtenfa li ma'u re mu i lo galto'a jo'u lo dzito'a ka'e nai mixre i cumki fa lo nu cusku lu'e lo dilcysle jo'u lo lerkoma fau lo nu lo pilji cu barda dukse

5. i lo cmene be lo zgika'u zo'u lo togystika cu jmina fa'u vimcu gi'o se ke li'erla'i tcita la'e zo ma'u fa'u zo ni'u

6. i lo zgisnici'e zo'u cusku lu'e lo togystika poi zenba lu'u ce'o lu'e lo togystika poi jdika lu'u se ce'o bo lu'e me'o ni'u lu'u ce'o lu'e lo fadni togystika lu'u ce'o lu'e lo zgika'u

7. i ro drata cu jai jai se mu'i ciska sutra

tu'u

## fy jy sy mu'i ma

ni'o ma te zukte tu'a fy jy sy
i ma mukti lo nu finti ri vau mi
i ma prali lo zgipre lo nu pilno ri
i pilno mu'i ma
i mo sidju fi lo nu finti je lanli lo cuvyto'aci'e zgike
i troci co jai galfi cy ty lo zgisnici'e mu'i ba'e ma
i li'a lo zgisnici'e cu se finti fi tu'a lo zgike poi se jicmu lo tonga cukla jo'u lo cistrxiioniiano
i ku'i cy ty me loi parbi poi srana simxu ta'i lo melbi je ku'i ke zgike fange
i lo cy ty zgike cu drata lo zgike poi ma'a ta'e ciska lu'e ke'a ku'o lo ka se jicmu
i ja'e bo juxre ba'a fa lo nu troci co skicu cy ty se pi'o lo zgisnici'e

ni'o mi pu jdice co zukte to'e ki'u nai la'e di'u fi lo bi'u nai sidbo ki'u ma
i ki'u lo du'u lo zgisnici'e cu bangu ro lo zgipre gi'e prane na je kampu
i za'u mai ma'a noi zgipre cu se slabu lo nu pensi ci'e lo zgisnici'e
i pau nai xu mutce xamgu fa lo nu fanva fo lo cy ty melbi je stura je nai jijnu se gerna fi lo lo zgisnici'e ku se gerna poi slabu
i pau nai xu nibli lo du'u lo zgipre cu zenba co jijnu fi cy ty gi'e sibypevyfanva lo cy ty tutci ro lo lo fadni zgike ku pruce ne mu'u lo nu zgifi'i je lanli je tigni

**i ja'a go'i**

ni'o fy jy sy cu cuvyto'aci'e snici'e po'o ba'e nai
i lo nu mi zbasu fy jy sy vau cu nibli po'o nai lo nu mi jimpe fi le simlu kalsa pe cy ty
i ji'a jarco fi mi fe lo du'u lo zgisnici'e cu logji je srana be cy ty vau ue sai bu'o nai
i mi cpedu fi do ji'a fe lo nu jimpe fi lo melbi je frili pe fy jy sy gi'e jimpe lo nu lo ri zgike denxi'u pe'a cu gasnu lo nu re sidbo poi fange simxu simlu cu srana simxu

ni'o mi karbi fy jy sy la lojban no'u lo jbobau
i lo jbobau cu runbau gi'e se finti fi lo nu facki lo nu lo prenu cu pensi ci'e ma kau ca lo nu se bangu da poi logji
i pe'i fy jy sy cu jbobau pe'a co ke cmato'aku'e zgike
i pe'i lo jbobau fa'u fy jy sy rinka lo nu lo prenu fa'u lo zgipre cu pensi ci'e lo logji fa'u cy ty
i ji'a lo nu zgifi'i je lanli je tigni cu binxo co sarxe lo co'a se djuno fi lo zgike ente'ori
i ki'u bo fy jy sy jai curmi lo nu lo co'a zgike ente'ori cu srana lo cy ty zgike ente'ori

## ca mo

ni'o tu'e

- i zvati ti fa [la sutra cilre](crash.html) pe fy jy sy i lo midju nu jimpe fi cy ty zo'u lo nu cilre fi fy jy sy cu mentu li so'u
- i ko tcidu [lo gerna velski](rules.html) mu'i lo nu facki fi lo javni ca lo nu do senpi
- i ko zgana [lo cmaci](math.html) pe fy jy sy i lo ctaipe be lo du'u fy jy sy cu pavysmu gi'e ckaji so'i da vau cu zvati ti
- i ko viska [lo nu karbi](compare.html) fy jy sy boi re drata je jivna snici'e pe la xelmxolts elis e la ben djonston i ko jimpe lo du'u fy jy sy zmadu xy e by ki'u ma kau
- i ko pilno [lo vi kanji](calc.html) pe lo fy jy sy zmiku se kanji i e'u ko ca rejgau
- i ko lanli [so'i mupli](examples.html) lo ka fy jy sy se pilno

tu'u

**i e'e sai ko ca cfagau lo nu facki fi fy jy sy**
