# Porównanie FJS-u z innymi systemami

FJS to nie jedyny istniejący system zapisu JI. Wielu kompozytorów pisze muzykę mikrotonalną na własną rękę, tworząc wiele osobistych systemów dla różnorakich skal mikrotonalnych. Większość tych systemów jest jednak zaprojektowana z myślą o szczególnych rodzajach mikrotonalności, na przykład konkretnego mikrotonalnego podziału oktawy czy konkretnego limitu, zatem jest niezdatna do użycia do JI.

FJS stworzyłem szczególnie dla JI. Jest on przez to dobrze dostosowany do jego zapisu; przez to niestety nie nadaje się do niczego innego. **Jeszcze dwa inne systemy, podobne w zakresie zastosowania, są często używane:** Helmholtza-Ellisa (HE) i Bena Johnstona (BJ).

Istnieje także Sagittal, przeznaczony do notowania wszelkiej muzyki mikrotonalnej. Nie będziemy jednak go rozważać, ponieważ jest oparty na przybliżeniach wysokości, a więc niezależnie od przyjętej dokładności znaków zawsze będzie niedokładny w zapisie JI, ponieważ interwały JI jako liczby wymierne są jednoznacznie, nieskończenie dokładne.

System Helmholtza-Ellisa (czasem rozszerzany do „HEWM” – Helmholtza-Ellisa-Wolfa-Monzo) to pierwsza znana próba rozszerzenia zapisu nutowego do JI. [Najmłodsze rozbudowanie HE](http://www.marcsabat.com/pdfs/notation.pdf), które mogłem znaleźć, jest autorstwa Marka Sabata i potrafi przedstawić 61-limit.

W przeciwnym narożniku mamy system stworzony przez jednego człowieka – kompozytora JI Bena Johnstona. [Najbardziej szczegółowa rozprawa o tym systemie](https://www.jstor.org/stable/833435) wymienia znaki zapisujące aż do 31-limitu; tak samo jest w [poradniku Kyle'a Ganna](https://kylegann.com/BJNotation.html).

Teraz będę porównywał obydwa te systemy z FJS-em.

## Zwykły zapis

HE, podobnie do FJS, zakłada, że zwykły zapis pięcioliniowy rozumie się jako wysokości strojone pitagorejsko. W ten sposób w obydwóch systemach każdy pitagorejski interwał odpowiada dokładnie jednemu interwałowi zapisanemu – każda kwinta czysta rozumiana jest jako 3/2. Aż dotąd HE i FJS niczym się nie różnią. Tak, jak w FJS-ie, sprzyja to spójności, naturalności i notowaniu opartym na względnych odległościach, a nie z góry ustalonych miejscach na pięciolinii.

Z drugiej strony u BJ jest bardziej… innowacyjnie. Tak rozumie zapis zwykły:

- *f*–*c*–*g*–*d* to ciąg kwint 3/2.
- *f*–*a*, *c*–*e* i *g*–*h* to naturalne tercje wielkie, czyli 5/4.
- Standardowe krzyżyki i bemole przenoszą o 25/24, czyli Pitagorejski półton chromatyczny minus dwa komaty syntoniczne (1&lt;<sup>25</sup>). (Komat syntoniczny to 81/80).

Zakładam, że zrobiono tak, by *c*–*e*–*g*, *f*–*a*–*c* i *g*–*h*–*d* wszystkie były trójdźwiękami durowymi 4:5:6, a *c*–*es*–*g*, *f*–*as*–*c* i *g*–*b*–*d* – molowymi 10:12:15. *C*–*d*–*e*–*f*–*g*–*a*–*h*–*c* tworzy więc wtedy skalę diatoniczną Ptolemeusza, czyli naturalną skalę durową, a w *c*–*d*–*es*–*f*–*g*–*as*–*b*–*c* – naturalną molową.

Zapewne celem tego zabiegu było ułatwienie diatonicznej notacji 5-limitowej, kosztem dosłownie wszystkiego innego.

Ale i to się nie zgadza – nawet 5-limitową harmonię diatoniczną trudno w ten sposób zapisać. *d*–*a* to nie kwinta czysta, tylko 40/27. Również kwinta przejściowa (czyli *h*–*fis* bądź *b*–*f*) jest równie rozstrojona. To oznacza, że BJ-owe znaki dla komatu syntonicznego, czyli plus i minus, rozsypane są po całych nutach. Joe Monzo w encyklopedii muzyki mikrotonalnej Tonalsoftu [pisze](http://www.tonalsoft/enc/j/johnston.aspx) o BJ następująco:

> *Niektórzy teoretycy strojów uważają, że pomysł notacyjny Johnstona jest dobry, ale też, że mógłby być lepszy, gdyby tylko użyć do konstrukcji systemu skali pitagorejskiej zamiast 5-limitowej.*

W rzeczywistości brak spójności w niealterowanych wysokościach wywołuje lawinę problemów w BJ – nie zdziw się więc, jeżeli będę się odwoływał do tego problemu praktycznie cały czas na tej stronie.

Stroje niezawierające piątki – na przykład ten z „Dobrze nastrojonego fortepianu” La Monte Younga (który wsławił się własnością bycia generowanym jedynie przez 2, 3 i 7) – wymagają ogromnej ilości korekcji syntonicznych w BJ, pomimo że 5 nie należy stroju. To po prostu absurdalne. (Na dole tej strony wyliczam różne tego typu porównania).

Transponowanie utworów zapisanych BJ jest zadaniem wręcz niewykonalnym. W HE lub FJS można z łatwością transponować o interwały pitagorejskie, gdyż alteracje mikrotonalne wtedy nie zmieniają się w ogóle. Przy niepitagorejskiej transpozycji, jak np. 5/4, po prostu najpierw przesuwa się (pitagorejsko, jak wyżej) o 81/64, następnie dodaje +5 do wszystkich nut. W BJ tak nie jest – przekład choćby o interwał 3- czy 5-limitowy jest o wiele bardziej pokomplikowana. Zamian utworu w *G* na *D* wymagałoby dodania plusa (komatu syntonicznego) przy każdym *a*, ponieważ *g*–*d* (3/2) to nie ten sam interwał, co *d*–*a* (40/27); również minusa do każdego *f*, ponieważ *g*–*b* (6/5) to nie to samo, co *d*–*f* (32/27). Partie instrumentów transponujących musiałyby zostać przepisane w zupełności z ogromną liczbą dodatkowych plusów i minusów, nawet jeżeli interwał, o który transponują, to coś tak prostego, jak nawet i mocny cały ton (9/8). To łatwo zauważyć w poradniku Kyle'a Ganna, który rozpisuje **siedem** różnych wersji szeregu alikwotowego od 16. do 32., zależnie od podstawy!

NB. *Kyle Gann napisał ciekawą kontrargumentację tego problemu w swoim poradniku BJ. Moją odpowiedź znajdziesz niżej na tej stronie.*

Punkt dla HE i FJS-u.

> **FJS: 1, HE: 1, BJ: 0.**

## Dobór znaków mikrotonalnych

I HE, i BJ, tak, jak FJS, zapisują całą resztę JI za pomocą znaków mikrotonalnych przedstawiających skoki komatyczne.

Oto lista aż do komatu 61. dla HE:

- 81/80, czyli komat 5.
- 64/63, czyli komat 7.
- 33/32, czyli komat 11.
- 27/26, czyli komat 13.
- 256/255, czyli komat 17. z dodanym czynnikiem pięciu.
- 513/512, czyli komat 19.
- 736/729, czyli komat 23.
- 145/144, czyli komat 29. z dodanym czynnikiem pięciu.
- 1024/1023, czyli komat 31. z dodanym czynnikiem jedenastu.
- 297/296, czyli komat 37. z dodanym czynnikiem jedenastu.
- 6561/6560, czyli komat 41. z dodanym czynnikiem pięciu.
- 129/128, czyli komat 43.
- 2304/2303, czyli komat 47. z dodanym czynnikiem czterdziestu dziewięciu.
- 160/159, czyli komat 53. z dodanym czynnikiem pięciu.
- 768/767, czyli komat 57. z dodanym czynnikiem trzynastu.
- 1281/1280, czyli komat 61. z dodanym czynnikiem siedmiu i pięciu.

Kilka z tych alteracji może wyglądać Tobie znajomo: 5., 7., 11., 19., 23. i 43. Pokrywają się one z FJS-owymi.

Większość pozostałych alteracji – 17., 29., 31., 37., 41., 47., 53., 57. i 61. – zawiera oprócz 2, 3 i danej liczby pierwszej inne czynniki. Tak naprawdę jedyne komaty w HE, które mają formę liczb mostów, to te pierwsze plus 13. (Spośród tych pomiędzy 32 a 64 tylko jeden, 43., ma taką formę).

(Termin „liczba most” pochodzi ze [strony matematycznej](math.html)).

Dlaczego miałoby to stanowić problem? Otóż chociaż komaty pierwsze jako takie można wciąż wyrazić, wymaga to dwóch odrębnych alteracji, co jest niepotrzebnie mylące. Wydaje się, że wszystkie komaty po 23. zostały dobrane ze zbioru ułamków postaci $$\frac{n+1}{n}$$, często kosztem złożonego rozkładu na czynniki pierwsze. (Warto zauważyć, że taka postać nie gwarantuje, że powstały komat jest mały. Jednym dobrze znanym komatem w teorii mikrotonalnej muzyki jest 1029/1024 – różnica pomiędzy kwintą 3/2 a trzema septymowymi całymi tonami (8/7) – czyli liczba nie o takiej postaci, a jednak wyjątkowo drobna).

HE wykorzystuje niektóre liczby pierwsze więcej niż raz i niepotrzebnie komplikuje reprezentacje bardziej złożonych interwałów JI. Na przykład 17/16 wymaga zapisania 16/15 przesuniętego o 256/255, a 16/15 samo w sobie to 256/243 przesunięte o 81/80. Używanie dwóch znaków przygodnych dla prostego interwału pierwszego? Co jest wielką łaską, żaden interwał pierwszy z 61-limitu nie wymaga *trzech* lub więcej znaków.

Jest też duża różnorodność wielkości komatów: komat 13., 27/26, jest ogromny w porównaniu do 41. – 6561/6560.

A co w takim razie z BJ? Oto lista aż do 31.:

- 81/80, komat 5., niemający zupełnie takiej samej funkcji, co inne; to bardziej znak do dostrajania (ponieważ utwóry zapisane w BJ są obficie posypane tymiż komatami syntonicznymi).
- 35/36, czyli komat 7. z dodanym czynnikiem pięciu.
- 33/32, czyli komat 11.
- 65/64, czyli komat 13. z dodanym czynnikiem pięciu.
- 51/50, czyli komat 17. z dodanym czynnikiem dwudziestu pięciu.
- 95/96, czyli komat 19. z dodanym czynnikiem pięciu.
- 46/45, czyli komat 23. z dodanym czynnikiem pięciu.
- 145/144, czyli komat 29. z dodanym czynnikiem pięciu.
- 31/30, czyli komat 31. z dodanym czynnikiem pięciu.

Jak widać, wszystkie te alteracje – oprócz 11. – zawierają czynnik 5, a 17. ma nawet podwójną 5. To prawdopodobnie remedium na wszechobecne piątki w BJ – jakby próba skorygowania błędu, jakim było przypisanie tonów diatonicznych do sekwencji ptolemejskiej, konkretnie od *c*. Także widzimy dużo komatów o postaci $$\frac{n+1}{n}$$, prawdopodobnie jako wypadkowa różnych czynników (w niematematycznym znaczeniu).

Tego doboru nie można mierzyć tą samą miarą, co HE – to całkiem rozsądny wybór przy takim nierozsądnym zestawie wysokości diatonicznych. 65/64 przenosi 8/5 do 13/8, 51/50 przenosi 25/24 do 17/16, 46/45 przenosi 45/32 do 23/16… To odwzorowania prostych 5-limitowych interwałów na stosowne liczby pierwsze.

Wartości alteracji wykorzystane przy FJS są podobne do tych z BJ pod tym właśnie względem: zawsze odwzorowują interwały ze stroju pitagorejskiego na liczby pierwsze, tyle beż żadnych dodatkowych czynników.

Punkt dla BJ i FJS-u.

> **FJS: 2, HE: 1, BJ: 1.**

## Konstrukcja komatów

Skąd więc pochodzą te alteracje?

Odpowiedź jest całkiem prosta: ani HE, ani BJ nie udzielają wyjaśnień.

W HE występują 81/80 (**komat syntoniczny**) i 64/63 (jak nazwał go Michael Harrison, **komat niebiański**), które, jak zakładam, znalazły się tam z powodu ich historycznego znaczenia. 33/32 i 27/26 przypominają znajome ćwierćtonowe interwały z 11- i 13-limitu. Komaty 17. i 19. wyglądają na przypadkowe \\(\frac{n+1}{n}\\) na potęgach dwójki: 256/255 i 513/512. Komaty 23. i 43. są identyczne do FJS-owych. Reszta wydaje się całkiem losowa, jakby poszukiwanie odpowiadających komu ułamków \\(\frac{n+1}{n}\\) w szeregu alikwotowym w ciemno.

BJ oczywiście ma 81/80 dla złagodzenia swojej niespójności, ale pozostałe komaty są zupełnie nierozpoznawalne z powodu swojego 5-limitowego pochodzenia, a niektóre z nich rzeczywiście potrafią zadziwić. Mogłoby się wydawać, że komat taki jak 256/255 raczej wystąpi w BJ niż w HE; jednak BJ w tym celu wykorzystuje 51/50, które jest odwzorowaniem nie diatonicznego, lecz *chromatycznego* półtonu na 17/16.

Dlaczego ważne jest pytanie o wybór komatów? W FJS-ie wszystkie komaty są generowane przez algorytm. Nie jest tak w HE czy BJ, co oznacza, że listę trzeba wkuć lub cały czas ją podglądać. Bez tych rozpisek nie można nawet ruszyć.

Dla FJS-u to jest właśnie jedna z trzech najważniejszych zalet płynących z korzystania z algorytmu. To swoisty odpowiednik „neutralności kulturowej”.

Punkt dla FJS-u, pół dla HE.

> **FJS: 3, HE: 1,5, BJ: 1.**

## Zapis alteracji

Zobaczmy, jak zapisuje się te komaty na pięciolinii.

HE poświęcona jest lista skompilowana przez Marka Sabata i Wolfganga von Schweinitza, do której możesz zajrzeć [tu](http://www.marcsabat.com/pdfs/fulllegendE.pdf).

A co to? Inny znak dla każdego komatu, który nie ma nic wspólnego z jego liczbą? Ech, kolejna rozpiska – tym razem arbitralnych kształtów – do zapamiętania lub ciągłego podpatrywania…

Jedyny związek pomiędzy kształtami a komatami, który mogłem znaleźć, wynikł z bliższej obserwacji. HE dzieli znaki chromatyczne ze względu na wielkość na cztery kategorie, to jest (tu rozpisane malejąco): 1/3-tony, ćwierćtony, komaty i schizmaty. Jest tylko jeden 1/3-ton (27/26) i jeden ćwierćton (33/32); te alterują tak, jak tradycyjne ćwierćtonowe znaki chromatyczne. Schizmaty aż do 31-limitu używają ukośników przednich i tylnych oraz plusów i minusów, a komaty – strzałek. Do konstrukcji symboli dla 32. i 64. używa się wcześniejszych znaków, tyle że opatrzonych klamrami – znowu bez żadnego uwidaczniającego się porządku.

Do tego 5-limitowe alteracje zachowują się zupełnie odmiennie od całej reszty. Zamiast być niezależnymi znakami, doczepiają się do znaków pitagorejskich. To oznacza, że nie da się zapisać 5-limitowej alteracji bez równoczesnego zapisania pitagorejskiej alteracji. To trochę przeszkadza, ale nie aż tak bardzo. To, że w *C*-dur, by zapisać strzałkę w dół przy *e*, trzeba również postawić kasownik, jest trochę dziwne, ale to nie poważny problem.

BJ wypada znacznie lepiej. Chociaż komaty są z góry ustalone, symbole dla nich są od trzynastego wzwyż przewidywalne. Tylko te znaki zostały wybrane arbitralnie: 5. (komat syntoniczny) – plusy i minusy; 7. (35/36) – jak w HE, strzałka w kształcie siódemki; 11. (33/32) – strzałka w górę lub w dół. (Znak dla komatu 7. u BJ można też przyczepiać do krzyżyków i bemoli, ale w przeciwieństwie do HE nie jest to wymóg, więc też nie problem).

Każda alteracja pierwsza od 13. w górę wykorzystuje samą liczbę pierwszą do zapisu dodatniego przesunięcia… (Oho, dobry początek!)

…a do ujemnego – tę samą liczbę *do góry nogami*. Serio? Jedynym powodem, dla którego nie uznaję tego za problem **największej wagi**, jest to, że 11. zapisuje się specjalnym znakiem, a nie liczbą „11”, która wygląda tak samo po obróceniu, jeżeli zapisujesz cyfrę jeden prostą kreską. Oprócz tego najmniejszą liczbą, która ma taki problem, jest 686989.

FJS wykorzystuje samą liczbę pierwszą dla zapisu wszystkich mikrotonalnych alteracji; neguje się je, dodając znak minus, a łączy je się, przemnażając. Zakładam, że w BJ łączy się, pisząc jedno po drugim (konkatenacją), której nie można jednoznacznie odszyfrować – 137 to liczba pierwsza, która naraz jest złożeniem dwóch innych liczb pierwszych, czyli 13 i 7. (Dziękuję czytelnikowi Volleo 6144 za zauważenie tego faktu.) Jednak nigdy nie spotkałem się z nutą zapisaną w BJ, ozdobioną więcej niż jednym liczbowym znakiem alteracji.

Punkt dla FJS-u, pół dla BJ.

> **FJS: 4, HE: 1,5, BJ: 1,5.**

## Składnia alteracji

Spójrzmy więc, jak te alteracje się zachowują, czyli jak właściwie alterują nuty?

W HE wszystkie dodatnie alteracje podwyższają, a wszystkie ujemne obniżają. To uogólnienie idei, że krzyżyk podwyższa, a bemol obniża.

W BJ, poza 81/80, wszystkie dodatnie alteracje są otonalne, a wszystkie ujemne – utonalne. To z kolei uogólnienie idei, że krzyżyk dodaje kwinty, a bemol odejmuje.

W FJS, wszystkie dodatnie alteracje są otonalne, a wszystkie ujemne – utonalne, bez wyjątku.

I tutaj prawdopodobnie wyrażę najbardziej kontrowersyjną opinię w tym porównaniu. Tutaj nie mogę podać konkretnego powodu, dla którego uważam, że wskazywanie otonalności i utonalności jest lepsze od kierunku. Mogę natomiast powiedzieć to: jak wymyśliłem FJS, który początkowo faktycznie wskazywał kierunek, i używałem go do rozmyślania i analizowania strojów naturalnych, odkryłem nagle, że przez wskazywanie kierunku FJS niepotrzebnie miesza – zmieniłem wtedy natychmiast na o- i utonalność. Pobudziło i ułatwiło mi to myślenie w FJS-ie, a zatem zmiana stała się oficjalna. Pozostaję w nadziei, że to samo spotka również Ciebie, czytelniku.

BJ byłby tutaj na równi z FJS-em, poza bardzo irytującym szczegółem, że 81/80 samo jest wyjątkiem własnej reguły. Ale dlatego, że 81/80 w ogóle działa inaczej – jako dostrojenie i korekta naraz – oraz dlatego, że znaki plus i minus naprawdę oddają ideę podwyższania i obniżania, odpuszczam mu to przewinienie.

(Jeśli mimo to uważasz, że lepszy jest kierunek, to proszę Cię bardzo: daj punkt Helmholtzowi zamiast FJS i BJ. I tak nie będzie to miało większego wpływu na końcowy wynik.)

Punkt dla BJ i FJS-u.

> **FJS: 5, HE: 1,5, BJ: 2.5.**

## Nazwy nut

Popatrzymy teraz na coś innego: nazwy nut (a także interwałów). Chociaż HE i BJ oba przykładają do tej kwestii niewielką wagę, FJS od tego *rozpoczyna* budować zapis nutowy.

Z powodu losowych symboli niewiarygodnie trudno nazywać nuty w HE, chyba że chcesz używać całkowicie innego systemu lub specjalnej czcionki dla HE, czego jeszcze nie spotkałem.

A co z BJ? Jego alteracje w końcu wyglądają obiecująco. Ale BJ znowu z kolei dokonuje dziwnej klasyfikacji swoich alteracji przy nazywaniu nut. Niektóre z nich są pisane między tonem diatonicznym a alteracją pitagorejską, ale nigdzie nie podaje się, które. Na przykład nuta o komat niebiański niżej niż *es* to *e*7♭+ (sic!). Alteracja 7 znajduje się między *e* a bemolem, ale `+` już po tym bemolu. Najboleśniejsze to, że komat niebiański w dół u BJ to: „komat niebiański plus syntoniczny w dół, ale potem od razu z powrotem o syntoniczny w górę”.

BJ także ma zaawansowany system wypowiadania tych nazw. Jest on podobny do FJS-u, ale dużo bardziej skomplikowany, skoro komaty dla 5, 7, i 11 mają nieregularne symbole. Kyle Gann podaje możliwą nazwę „G-sharp-up-arrow-double-sub-seven-minus” (czyli mniej więcej „gis-strzałka-w-górę-podwójny-pod-siedem-minus”). To już o wiele bardziej skomplikowane, niż najwymyślniejsza możliwa nazwa w FJS-ie, która i tak rozłoży się na trzy części: (część pitagorejska)–(ewentualne „nad” i otonalne)–(„pod” i utonalne). A według Ganna składanie alteracji nie jest unormowane. 

Ten system jest wciąż lepszy niż nic.

Żaden system nie określa nazw interwałów, które przecież byłyby dosłownym tłumaczeniem ułamków JI odrębnych od toniki.

Punkt dla FJS-u, pół dla BJ.

> **FJS: 6, HE: 1,5, BJ: 3.**

## Potencjał i precyzja

Wszystkie trzy systemy są w stanie zapisać JI z nieskończoną precyzją. (Też dlatego nie wziąłem pod uwagę Sagittal w tej analizie. Sagittal, będąc uniwersalnym językiem całej mikrotonalności, ma zawsze skończoną precyzję. Poza tym i tak działa całkowicie inaczej, skoro nie operuje wyłącznie w JI).

Co do potencjału zapisu, mógłbym powiedzieć, że FJS dostaje złoty medal, HE srebrny, a BJ brązowy. Ale to nieważne – po prostu przyglądam się liczbom. Nie ma znaczenia, że HE potrafi zapisać w szczególności 61-limit, a BJ tylko 31-limit, bo Johnston mógłby wymyślić dodatkowe komaty aż do 127-limitu, gdyby tylko chciał. W FJS zapiszesz **cały** strój naturalny **teraz**. Jeśli HE i BJ będą rozwijane tak, jak było to do teraz, to *nigdy* nie będą w stanie zapisywać tyle JI, co FJS. Zawsze potrzeba kogoś do przeglądania ciągu alikwotów i faktycznie napracowania się przy tym. FJS zaś czyni to bez ludzkiej ingerencji, więc zawsze będzie o krok dalej.

To druga mocna strona FJS-owego algorytmu: dzięki niemu FJS dosłownie nie ma limitu.

(Jednak skoro HE tak wyprzedza BJ, należy mu się pół punktu).

Punkt dla FJS-u, pół dla HE.

> **FJS: 7, HE: 2, BJ: 3.**

## Automatyzacja

To trzeci i zarazem ostatni atut algorytmu. Znając tylko promień tolerancji, każdy ułamek JI można zamienić na interwał FJS-owy. To pozwoli w przyszłości włączyć FJS do muzycznych programów komputerowych.

HE też; jedynym drobnym problemem jest to, że czasami potrzeba więcej niż jednej alteracji, by osiągnąć daną liczbę pierwszą. Ale nadal da się bez problemów go zautomatyzować. Nawet istnieje do tego [kalkulator online](https://www.plainsound.org/HEJI/).

A BJ? Ta sama strona ma również [konwerter z BJ do HE](https://www.plainsound.org/HEJI/johnston.html), który – no cóż – dla komputera działa. Ale czy naprawdę przy każdej nucie będziesz się uciekał do kalkulatora?

Jednym z atutów FJS-u jest fakt, że jego algorytmy można łatwo przeprowadzić w głowie, szybko, bez pomocy kalkulatorów, przez co jego użycie staje się dużo szybsze. Ale to samo u Johnstona wygląda tak:…

> Dla każdego czynnika 5 w liczniku: pójdź o tercję wielką w górę. (Dodaj plus, jeżeli zacząłeś od *d*).
>
> Dla każdego czynnika 7 w liczniku: pójdź o septymę małą w górę i dodaj 7. (Jeżeli zacząłeś od *g*, *h* lub *d*, dodaj plus).
>
> Dla każdego czynnika 9 w liczniku: pójdź o sekundę wielką w górę. (Dla *e*, *g*, *h* i *d* dodaj plus).
>
> Dla każdego czynnika 11 w liczniku: pójdź o kwartę czystą w górę i dodaj ↑. (Dodaj minus, jeżeli zacząłeś od *a* lub *f*).
>
> Dla każdego czynnika 13 w liczniku: pójdź o sekstę czystą w górę i dodaj 13. (Dla *f*, dodaj również minus).
>
> Dla każdego czynnika 17 w liczniku: dodaj krzyżyk i 17.
>
> Dla każdego czynnika 19 w liczniku: pójdź o tercję małą i dodaj 19. (Dodaj plus, jeżeli zacząłeś od *d*).

Jest to tylko fragment długiej listy reguł, za pomocą których ułamki JI zamienia się na notację BJ, jak mówi poradnik Kyle'a Ganna.

Najbardziej irytuje to, że przy interwałach zbudowanych od niektórych nut dodaje się według towarzyszących reguł plusy i minusy, a listy tych nut różnią się dla każdej liczby pierwszej. (Dostrzegam oczywiście związki przyczynowo-skutkowe, ale to nadal ogromne mącenie wód).

I owszem, to jest tylko *część* tego, co w FJS jest zwięzłym algorytmem.

Punkt dla HE i FJS-u.

> **FJS: 8, HE: 3, BJ: 3.**

## Przykłady

No dobrze – mówisz – tu mam tę całą abstrakcyjną analizę, ale co z rzeczywistymi przykładami? Jak sprawdzają się te trzy systemy *w praktyce*?

Poniżej podaję kilka przykładów częstych użyć JI, żebyś mógł samemu porównać wydajność trzech systemów w tych kontekstach. (Wysokości w HE nazywam, zapisując +5, +7 itp. dla alteracji przenoszących w górę, a −5, −7 itp. – w dół, by odzwierciedlić HE-owy zapis nutowy).

### Seria alikwotowa (1.–32.)

**FJS.** Ta tabela zajęła mi około minutę.

| c                | c               | g               | c             | e<sup>5</sup>   | g              | b<sup>7</sup>    | c |
| d                | e<sup>5</sup>   | f<sup>11</sup>  | g             | as<sup>13</sup> | b<sup>7</sup>  | h<sup>5</sup>    | c |
| des<sup>17</sup> | d               | es<sup>19</sup> | e<sup>5</sup> | f<sup>7</sup>   | f<sup>11</sup> | fis<sup>23</sup> | g |
| gis<sup>25</sup> | as<sup>13</sup> | a               | b<sup>7</sup> | b<sup>29</sup>  | b<sup>5</sup>  | b<sup>31</sup>   | c |

**HE.** Samą tabelę skonstruowałem w dwie minuty, ale nie byłem pewien swoich obliczeń. Potwierdziłem je kalkulatorem.

| c        | c    | g     | c   | e−5    | g    | b−7     | c |
| d        | e−5  | f+11  | g   | a−13   | b−7  | h−5     | c |
| des+5−17 | d    | es+19 | e−5 | f−7    | f+11 | fis+23  | g |
| gis−5−5  | a−13 | a     | b−7 | b+5+29 | h−5  | c−11−31 | c |

**BJ.** Pomimo że widziałem już gdzieś tę rozpiskę, odtworzenie jej zajęło mi aż trzy minuty.

| c    | c    | g    | c   | e    | g   | h7♭   | c |
| d    | e    | f↑   | g   | a♭13 | h7♭ | h     | c |
| c♯17 | d    | e♭19 | e   | f7+  | f↑  | f♯23+ | g |
| g♯   | a♭13 | a+   | h7♭ | h♭29 | h   | h31   | c |

### „Dobrze nastrojony fortepian” La Monte'a Younga.

**Notacja Younga.** (Tu dźwięki wypisane są w kolejności rosnącej, a nie jako szereg klawiszy na klawiaturze; z tego powodu *gis* postawione jest przed *g*, ponieważ jest niższe).

> es, e, f, fis, gis, g, a, b, h, cis, c, d, es.

**FJS.** Tak samo zwięźle, jak u Younga, ale nie polegając na arbitralnym przypisaniu do klawiszy fortepianu. Z *a* = 440 Hz, ta notacja zarazem zapisuje rzeczywiste wysokości zgodnie ze strojem Younga.

> d<sub>7</sub>, e, e<sub>7</sub>, f<sup>7</sup>, g<sup>7</sup>, g, a, a<sub>7</sub>, b<sup>7</sup>, c<sup>7</sup>, c, d, d<sub>7</sub>.

Tak wyglądałoby to, gdybyśmy ustalili za tonikę *es*, zgodnie z zapisem Younga. Rezultat jest trochę mniej zwięzły.

> es, f<sup>7</sup>, f, ges<sup>49</sup>, as<sup>49</sup>, as<sup>7</sup>, b<sup>7</sup>, b, c♭<sup>49</sup>, des<sup>49</sup>, des<sup>7</sup>, es<sup>7</sup>, es.

**Helmholtz-Ellis.** Zwięzłe w tym samym stopniu, co w przypadku FJS na *es*.

> es, f−7, f, ges−7−7, as−7−7, as−7, b−7, b, c−7−7, des−7−7, des−7, es−7, es.

**Ben Johnston.** Okrężne. Zauważ wielość znaków dla komatu syntonicznego, mimo że strój nie wykorzystuje czynnika 5.

> e♭, f7++, f+, g77♭+, a77♭++, a7♭+, h7♭+, h♭, c77♭+, d77♭+, d7♭, e7♭+, e♭.

### „Harfa Nowego Albionu” Terry'ego Riley'ego.

**Zapis Riley'ego.**

> cis, d, dis, e, eis, fis, g, gis, a, ais, b, h, cis.

**FJS.** Zgadza się z Rileym pod względem nazw pitagorejskich.

> cis<sup>5</sup>, d, dis<sup>5</sup>, e, eis<sup>25</sup>, fis<sup>5</sup>, g, gis<sup>5</sup>, a, ais<sup>25</sup>, b<sup>5</sup>, h<sup>25</sup>, cis<sup>5</sup>.

**Helmholtz-Ellis.** Na równi z FJS-em. Niemal identyczne.

> cis−5, d, dis−5, e, eis−5−5, fis−5, g, gis−5, a, ais−5−5, b−5, h−5−5, cis−5.

**Ben Johnston.** Podobno sprawny dla 5-limitów… a jednak zajęło mi trzy minuty, zanim poprawnie wyprowadziłem ten szereg:

> c♯−, d−−, d♯−, e−, e♯−, f♯−, g−−, g♯−, a−, a♯−, h−−, h♯−, c♯−.

### Porównanie notacji obok siebie

To [przyrównanie](../assets/compare/chorale.pdf) trzech notacji opiera się na 12-taktowej harmonizacji średniowiecznej melodii w skali doryckiej na *d* w 5-limicie. Że użyłem 5-limitu, powinno dać niesprawiedliwą przewagę BJ… sam zobacz.

Możesz posłuchać:

<audio controls><source src="../assets/compare/chorale.mp3" type="audio/mpeg"></audio>

Więcej porównań znajdziesz m.in. w [przykładach](examples.html).

## Werdykt

Nie jest żadną niespodzianką, że FJS jest najlepszym systemem zapisu JI spośród trójki. HE niestety wypada całkiem źle jako pierwsza chronologicznie próba. Wyobrażam sobie, że BJ, biorąc pod uwagę dziwny wybór wysokości niealterowanych, jest jeszcze gorszy niż sam HE – równy wynik musi być błędem. FJS znacząco prześciga i HE, i BJ w sprawnym notowania JI.

## Wiadomość dla Kyle'a Ganna

Jak wspomniałem, poradnik Kyle'a Ganna reklamujący system Johnstona zawiera uzupełnienie, w którym wyjaśnia, dlaczego woli BJ niż HE, chociaż ten pierwszy bardzo niezręcznie wybrał swoje dźwięki diatoniczne.

Tłumaczy Pan, że wyliczenie wartości *b* w tonacji *C* jest dużo łatwiejsze w BJ niż w HE. W BJ, *c*–*h* to 15/8, a bemol obniża o 25/24, co daje 9/5. Natomiast w HE, *c*–*h* to 243/128, a bemol obniża o 2187/2048, i potrzeba kalkulatora, żeby stwierdzić, że wychodzi 16/9. Skoro uważa Pan regularność za mało ważny atut, odrzuca Pan HE, który rzekomo zmusza do ciągłego mnożenia i dzielenia przez liczby czterocyfrowe.

Odeprę tę argumentację z dwóch powodów: po pierwsze dlatego, że zarówno HE, jak i FJS oparte są na skali pitagorejskiej. Jeśli więc udowadnia coś o HE, to również o FJS-ie.

Drugi powód: to błędne wnioskowanie.

BJ faktycznie zmusza do ciągłego mnożenia i dzielenia, ponieważ nawet najprostsze nuty składają się z wielu piątek przerzucanych w tę i we w tę plusami i minusami. Dlatego, że skala 5-limitowa przeczy sama sobie, trzeba także zawsze myśleć o siedmiu tonach diatonicznych, nie samych interwałach.

Gdy próbuje Pan używać HE, zakłada Pan od razu wszystkie ograniczenia notacji BJ: próbuje Pan wyliczyć septymę małą z septymy wielkiej obniżonej o półton chromatyczny. Krytykuje Pan HE za to, że jeden z tych interwałów teraz ma cztery cyfry, podczas gdy BJ ładnie sobie radzi z dwucyfrowymi.

Panie Gannie, septyma mała jest tuż-tuż na kole kwintowym; są to dwie kwarty czyste, obie równe 4/3 (chociaż nie ma tak łatwo w BJ, gdzie *c*–*f*, 4/3, nie równa się *f*–*b*, 27/20). Po co wchodziłby Pan o pięć kwint do góry (septyma wielka), aby potem od razu zejść o siedem (półton chromatyczny)? Czy podróż z Warszawy do Trójmiasta przez Zakopane brzmi tak samo zachęcająco? Tylko dlatego, że w *c* septymę małą pisze się z bemolem, nie oznacza, że musi Pan tak o niej myśleć. Zmusza Pana do tego BJ. A niech pan spróbuje przenieść się do tonacji *d*, gdzie septyma mała nie ma alteracji, ale w przeciwieństwie do BJ ma ten sam rozmiar.

Pana poradnik do wyliczania ułamków z notacji faktycznie każe zaczynać od nut niealterowanych i wyliczenia interwału między nimi: dlatego, że interwał JI *zależy* od interwału ptolemejskiego w BJ, czyli nie ma innego sposobu. Na przykład *d*–*e* to 10/9, czyli interwał różny od *c*–*d*, 9/8. Ani w HE, ani w FJS-ie nie znajdzie Pan takiego absurdalnego ograniczenia. Każda sekunda wielka to 9/8. Pozwala to kompozytorom uwolnić się od skali diatonicznej, gdy myślą w JI, i na tłumaczenie od razu z ułamków na nazwy interwałów, bez kroku pośredniego, czyli konkretnych nut bazowych.

Pan mógł wyliczyć 16/9 z *c*–*b* na tyle różnych (dużo łatwiejszych) sposobów niż 243/128 razy 2187/2048. Właściwie wybrał Pan prawdopodobnie najtrudniejszy z możliwych sposobów wyliczenia 16/9 (ale pamiętajmy, jest to ekwiwalent jedynego możliwego sposobu w BJ, żeby wyliczyć 9/5).

Mógł Pan na przykład zauważyć, że *c* i *b* oba nie mają żadnych mikrotonalnych alteracji, czyli z definicji niealterowanych dźwięków septyma mała między nimi musi być pitagorejska, czyli 16/9. Albo że składa się z dwóch kwart czystych 4/3, czyli 16/9. Albo że jest to odwrócenie całego tonu 9/8, czyli 16/9. FJS daje ogromną wolność szybkiego i wydajnego czytania i pisania, w przeciwieństwie do powolnego i mozolnego procesu, do którego zobowiązuje BJ.

Ja widzę to tak, że Pan jest przyzwyczajony do kajdanek, które założył Panu BJ, a bierze Pana paraliż, gdy HE (czy też FJS) Pana z nich uwalnia, ponieważ po latach ograniczenia przyzwyczaił się Pan do nich.

Niechże się Pan przeniesie na FJS. To **ogromnie ułatwi** matematykę i notację Pańskiej działalności kompozytorskiej.

A jak nie – będzie Pan dalej żonglował komatami syntonicznymi.

Inni mogą kierować się innymi kryteriami.
